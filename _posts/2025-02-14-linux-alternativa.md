---
layout: default
title: "Linux"
date: 2025-02-14
tags: [linux, blog]
---

Nakon **14. oktobra 2025. godine**, Microsoft više neće pružati besplatne softverske ispravke iz usluge Windows Update, tehničku pomoć i bezbednosne popravke za Windows 10. Računari će i dalje funkcionisati, ali se "preporučuje" prelazak na Windows 11.

Odluka Microsoft-a da prestane sa podrškom za Windows 10 kao i njihova preporuka korisnicima da pređu na Windows 11 je ogroman broj korisnika dovela u ozbiljan problem. 

Da li su korisnici Windowsa svesni svih problema sa kojim će se susresti nakon prestanka podrške za Windows 10? Ne znam. Želeo bih da znam, ali zaista ne znam. Ono što sigurno znam jeste da korisnicima Windowsa treba otkriti dve stvari:

- 1. Najveće probleme sa kojim će se susresti pre nego što problemi nastanu. 
- 2. Moguća rešenja za probleme koji će zasigurno nastupiti. 

# 3 Najveća problema koji će nastati nakon prestanka podrške za Windows 10

## 1. **Bezbednosni rizici**
Nakon prestanka podrške, Windows 10 više neće primati sigurnosna ažuriranja. Nijedan novootkriveni sigurnosni propust neće biti ispravljen. Zato će Windows 10 postati podložan virusima i napadima, a ti ćeš postati laka meta zlonamernih softvera i napadača kojima je cilj da preuzmu kontrolu nad tvojim računarom.

## 2. **Kompatibilnost sa softverom - ZASTARELOST**
Kao i sa svim starijim operativnim sistemima, prestanak podrške za Windows 10 znači da će nove verzije programa i aplikacija u jednom trenutku prestati da budu kompatibilne sa ovom verzijom.

> Dakle, programi koje sada koristiš i koji sada savršeno rade mogu postati problematični kada Microsoft prestane da ažurira Windows 10.
> 
> **Na primer, internet pretraživač** (poput Chrome-a ili Firefoxa) **ili aplikacije za rad** (kao Word ili Excel), **neće dobijati nova ažuriranja zato što ih programeri više neće prilagođavati za Windows 10**. Iz tog razloga, ili će prestati da rade kako treba ili će potpuno nestati. To znači da, ili uopšte nećeš moći da koristiš te programe ili ćeš ostati na starim verzijama koje neće imati nove funkcije i **bezbednostne** ispravke.


## 3. **Problemi sa hardverom**
**Kada prestane podrška za operativni sistem, proizvođači hardverskih uređaja** (poput štampača, tastatura, grafičkih kartica i sl.), baš kao i programeri u prethodnom slučaju, **prestaju sa ulaganjem resursa u pravljenju i izdavanju novih drajvera za Windows 10**.

> Novi hardver možda neće raditi sa Windowsom 10, jer proizvođači više neće izdavati ažuriranja drajvera za ovu verziju. Nije nemoguće da neki uređaji, kao što su printeri ili kamere, neće raditi ispravno ili uopšte neće biti prepoznati od strane sistema.

# Najveći problem

**Nakon prestanka podrške, ogroman broj potpuno ispravnih i funkcionalnih računara neće moći da podrži Windows 11 zbog strogih hardverskih zahteva, kao što su TPM 2.0 i određeni procesori.**

Korisnici Windowsa 10 će morati da donesu odluku da li će ostati na starom operativnom sistemu, ali uz plaćanje za nastavak podrške, ili će se odlučiti da kupe novi računar koji ispunjava zahteve za Windows 11. 

Suštinski problem u svemu tome je što obe opcije mogu da budu izuzetno skupe.

Dakle, da zaključimo - iako prelazak na Windows 11 deluje kao najlogičnija opcija, mnogi korisnici će se suočiti sa problemima kao što su kompatibilnost, performanse, pa čak i sa problemom dizajna sistema.

# Rešenja

## 1. **Pređi na Windows 11:**
    - Ukoliko tvoj računar ispunjava hardverske zahteve, onda podržava Windows 11. **Pređi na Windows 11 pre prestanka podrške za Windows 10.**

## 1. **Rizikuj:**
    - Ukoliko tvoj računar ne ispunjava hardverske zahteve, onda ne podržava Windows 11. Rešenje je - ne obraćaj pažnju. Kada prestane podrška, nastavi da koristiš Windows 10 kao da se ništa nije dogodilo.

## 2. **Spremi ozbiljnu količinu novca:**
    - U slučaju da shvataš da rizikovanje nikako nije dobro rešenje, onda verovatno logički zaključuješ da ćeš morati da spremiš određenu količinu novca za kupovinu novog računara. Obrati pažnju, za računar koji ima **pristojne** performanse moraćeš da odvojiš nekoliko stotina evra. Već, ako ti je potreban računar sa **veoma dobrim** performansama, moraćeš da spremiš nekoliko hiljada evra.

## 3. **Prestani da koristiš računar:**
    - Ukoliko nemaš novca za kupovinu računara koji ispunjava minimalne uslove za Windows 11, a pritom ne želiš da rizikuješ ostajući na Windows-u 10, **prestani da koristiš računar**. Baci potpuno ispravan i funkcionalan računar.


## 4. **Pređi na Linux:**

Šalu na stranu, u ovoj situaciji, Linux predstavlja sjajnu alternativu iz razloga što ne zavisi od novih hardverskih zahteva tako da i stariji računari mogu savršeno funkcionisati sa njim. Pored toga, Linux je siguran jer nudi stalnu bezbednost kroz redovna ažuriranja. Takođe, nudi širok spektar distribucija koje su prilagodljive potrebama korisnika. I ono najvažnije, Linux je besplatan. 

Ako imaš svoj računar, poslednje što bi poželeo jeste da plaćaš to što koristiš svoj računar i, ako koristiš sistem, prvo što bi poželeo jeste da potpuno kontrolišeš taj sistem. Najkraće moguće rečeno, ono što Linux nudi je - potpuna sloboda da sa svojim računarom i sistemom uradiš šta god poželiš.

Na kraju, ako zbog strogih hardverskih zahteva tvoj računar ne ispunjava uslove za nadogradnju na Windows 11, ako želiš da zadržiš svoj postojeći računar, zadržiš bezbednost, i izbegneš skupi prelazak na novi uređaj, Linux je savršen izbor.